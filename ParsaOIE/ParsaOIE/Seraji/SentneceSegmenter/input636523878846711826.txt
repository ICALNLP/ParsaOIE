سرویس اقتصادی «تابناک» خرداد ماه سال ۱۳۹۰ را می‌توان به حقیقت ماه بحران ارزی نامید. به گزارش «تابناک»، افزایش ناگهانی ۱۲ درصدی نرخ رسمی ارز از سوی بانک مرکزی در حالی که بنا به گفته‌های مسئولین، جامعه اقتصادی کشور انتظار کاهش این نرخ را می‌کشید، به معضلاتی در جامعه اقتصادی کشور منجر شد که پیش بینی می‌شود، پیامدهای آن پس از موفقیت بانک مرکزی در کاهش نرخ و رفع مسأله نیز ادامه داشته باشد. این در حالی است که در تمام این مدت، سخنرانی‌های پرشور بهمنی رییس کل بانک مرکزی به عنوان چهره ملی مدیریت بحران، نقل محافل خبری شده و گمانه زنی رسانه‌ها نیز از سود عایدی بانک مرکزی در این ایام خود موضوع بحث برانگیز دیگری در این بازه زمانی بود. آنچه در پی می‌آید، روزشماری از خلاصه اهم رخدادهای این بازه مهم زمانی در عرصه اقتصاد کشور است: ۲۳ اردیبهشت، نخستین وعده رسمی بهمنی برای بمباران ارزی بهمنی به دنبال اوج‌گیری نوسانات بازار ارز ۲۳ اردیبهشت ماه برای نخستین بار از عرضه نامحدود ارز به بازار و گفت: ما اصلاً اجازه نمی‌دهیم، قیمت‌ها با واسطه گری و سفته‌بازی افزایش پیدا کند، ولی اگر سودجویان دلشان می‌خواهد قیمت‌ها را در بازار بالا ببرند باید بدانند که بانک مرکزی بازار را در کنترل کامل دارد. ششم خرداد؛ دومین وعده بهمنی برای بمباران ارزی به رغم اظهارات بهمنی این سیر صعودی تا جایی پیش رفت که دلار آمریکا در تاریخ پنجم خرداد ماه به ۱۲۰۰ تومان رسید و همین امر باعث شد تا دومین وعده بهمنی بار دیگر برای کنترل بازار ارز مطرح شود. در تاریخ ششم خرداد و همزمان با اوج گیری تقاضای کاذب در بازار دلار رئیس کل بانک مرکزی از برنامه این بانک برای آغاز عرضه گسترده ارز از فردا (هفتم خرداد) خبر داد و گفت: آنقدر ارز به بازار می‌ریزیم تا جلوی ضرر و زیان مردم گرفته شود. دهم خرداد؛ بهمنی با پیشنهاد تغییر نرخ‌های سود به شورا رفت در تاریخ دهم خرداد ماه محمود بهمنی به طرح پیشنهادهایی برای تغییر نرخ‌های سود سپرده‌ها در بسته سیاستی نظارتی سال ۹۰ پرداخت و ضمن اینکه هدف این پیشنهاد را افزایش اطمینان مردم برای سپرده‌گذاری در شبکه بانکی عنوان کرده و گفته بود: بسیاری از مردم شناختی از بازار ندارند و با ورود به بازار طلا و ارز یک مرتبه ظرف چند روز مثلا شصت هزار تومان برای خرید یک دلار متضرر می‌شوند. در حقیقت، بهمنی قصد داشت با در پیش گرفتن سیاست انقباضی در جهت کاهش تقاضای دلالی در بازار ارز اقدام کند. هجدهم خرداد؛ بهمنی این بار نرخ ارز رسمی را برای کنترل بازار بالا کشید (افزایش ۱۲ درصدی نرخ رسمی) در تاریخ هجدهم خرداد ماه بانک مرکزی، عملاً دست به کار شد تا اقدامی در جهت کاهش اختلاف نرخ ارز رسمی و آزاد انجام دهد؛ در این روز بانک مرکزی قیمت فروش دلار خود را ۱۱۴ تومان افزایش داد و با این امر قصد داشت واقعاً‌ دلار را تک نرخی کند و مانع از ایجاد رانت در این بخش شود. با اجرای این سیاست، بانک مرکزی نرخ فروش دلار را که در هفدهم خرداد ماه ۱۰۶۰ تومان بود را در روز هجدهم خرداد به ۱۱۷۴ تومان رساند. البته این برنامه توانست برای ساعتی کوتاه اختلاف دلار آزاد و رسمی را بکاهد، ولی بعد از گذشت چند ساعت تغییرات و افت‌وخیزهای بازار از نو آغاز شد، به گونه‌ای که نه تنها قیمت دلار در تاریخ مورد گزارش ساعتی تعیین می‌شد، بلکه در این روز صرافی‌ها ۱۲۲۰ تومان به مردم می‌فروختند. گفتنی است، اجرای این سیاست به افزایش شدید موج اعتراضات منجر شد و تا مرحله نامه سرگشاده گروهی از تولید کنندگان به رییس جمهور که در همین هفته وعده کاهش نرخ ارز را داده بود؛ پیش رفت. ۲۳ خرداد؛ وعده ۲۴ ساعته رئیس کل بانک مرکزی در تاریخ ۲۳ خرداد ماه صرافان دلار را با نرخ آزاد ۱۲۴۵ تومان به مردم می‌فروختند. این در حالی بود که نرخ فروش ارز رسمی بانک مرکزی در تاریخ مورد گزارش ۱۱۷۶ تومان تعیین شده بود. چند ساعت پس از افزایش التهابات در بازار ارز و اعلام نرخ‌های متفاوت در این بازار و البته رسیدن نرخ دلار به مرز ۱۲۵۰ تومان رئیس کل بانک مرکزی در اقدامی سریع با خبر نیمروز سیما سخن گفت و اعلام کرد که ۲۴ ساعته نرخ دلار را پایین خواهم آورد. ۲۹ خرداد؛ پنجمین وعده برای رساندن نرخ ارز به ۱۱۰۰ تومان بهمنی ۲۹ خرداد هم اعلام کرد که نرخ دلار در بازار آزاد را به ۱۱۰۰ تومان خواهد رساند؛ وی البته به بیان سخنان تازه‌ای نپرداخت و با تکرار برنامه‌های پیشین بانک مرکزی تنها و تنها تأکید کرد که این بانک قصد دارد دلار را به ۱۱۰۰ تومان برساند. سی ام خرداد دلار ۱۱۲۳ تومانی دولتی و کاهش بیست تومانی نرخ رسمی ارز به دنبال تحقق هدف بانک مرکزی مبنی بر کاهش نرخ ارز در بازار و البته کم شدن فاصله نرخ ارز رسمی و آزاد دیروز نرخ دلار از سوی مرجع نرخ‌گذاری ارز (بانک مرکزی) بیست تومان دیگر کاهش یافت و به ۱۱۲۳ تومان رسید. در حالی که روز قبل نرخ رسمی دلار آمریکا ۱۱۴۳ تومان بود. در نتیجه این کاهش نرخ رسمی دیروز دلار آزاد در صرافی‌ها با نرخ ۱۱۸۵ تومان خریداری و ۱۱۹۸ تومان فروخته می‌شود درحالی که نرخ رسمی خرید و فروش این ارز ۱۱۲۱ تومان و ۱۱۲۴ تومان تعیین و اعلام شده است. سی ام خرداد نسشت بهمنی با کمیسیون اقتصادی مجلس این نشست که در پی تداوم ناآرامی در بازار ارز و جهت بررسی راهکارها صورت گرفت به دو نتیجه کاهش ۲ درصدی نرخ رسمی ارز و عرضه دلار مسافرتی تنها پس از عبور مسافران از گیت فرودگاه منجر شد. با در پیش گرفتن این روش یعنی ممنوعیت عرضه دلار مسافرتی در صرافی‌ها دیگر سو، استفاده دلالان با استفاده از پاسپورت یا بلیت هایی که توسط آژانس‌ها در اختیارشان قرار می‌گیرد، برای دریافت ارز نیز خنثی خواهد شد. همچنین در این نشست، مصوب شد تا دولت با سیاست انقباضی به جمع آوری نقدینگی سرگردان اقدام کند و از ابزارهایی چون انتشار اوراق مشارکت و ارزان فروختن سکه در بازار استفاده برد. ۳۱ خرداد کاهش بیست تومانی نرخ دلار به وعده دلار ۱۱۰۰ تومانی چیزی نمانده امروز اما بانک مرکزی عمل به وعده کاهش دو درصدی نرخ رسمی عرضه دلار را به ۱۱۰۶۵ ریال رساند که تا تحقق وعده دلار ۱۱۰۰ تومانی ۶۵ ریال دیگر فاصله دارد. اما باید دید که این تغییر به چه نرخی از مبادله دلار در بازار آزاد می‌انجامد. 